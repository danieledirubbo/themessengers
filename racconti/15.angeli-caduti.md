# Angeli caduti

Terry non ha preso bene la notizia che gli ho dato: è impanicato. Gli voglio bene e vorrei fare qualcosa per lui. Istintivamente, mi avvicino e l’abbraccio, stringendolo forte. Sento il calore del suo corpo, sento la sua tensione. Questa, lentamente, si dissolve, come un’energia negativa esorcizzata dall’amplesso.

Sussurra un «Grazie», affettuoso e sincero. I nostri corpi si staccano per un attimo, le nostre pupille si allineano. C’è una strana energia tra di noi. Le nostre bocche si congiungono: ci baciamo ancora, a lungo. Sento qualcosa dentro di me che si muove e – per la prima volta dopo tanto, tantissimo, tempo – non ne ho paura.

Facciamo l’amore. Di nuovo. Sfioriamo con le mani il cielo della grazia di Dio, noi angeli caduti condannati a un pianto di cenere sulla Terra. Quando la brace della passione si riposa, e un sottile strato grigio comincia a ricoprirla, accarezzo con dolcezza gli ispidi e finissimi capelli della testa di Terry, poggiata sul mio ventre.

«Grazie» gli dico, interrompendo questa *Pietà* profana.

«Di cosa?» mi risponde.

«Di avermi tirato fuori da lì». “‘Da lì’ dove?” Mi chiedo. Dalla morte del corpo, elargita da Jake Ferrell, o da quella delle emozioni, autoinflitta? Non so rispondermi, non ancora.

Sul suo volto si colora un sorriso: «“Servire e proteggere”. È il mio lavoro» ironizza. Poi riprende: «Faith, adesso cosa facciamo?»

«Primo: cerchiamo Jake Ferrell. Secondo: capiamo quanti ce ne sono e chi sono. Terzo: capiamo cosa vogliono fare. Quarto: capiamo cosa fare con Talia Hester».

«Non vorrai…»

«Terry, *lei è una di loro*!»

«Questo non vuol dire che dobbiamo… Tu mi devi promettere…»

«Non ti prometto nulla! Non sappiamo chi siano davvero, che cosa vogliano fare e che cosa abbiano fatto in passato».

«Promettimi almeno che non faremo del male a nessuno fino a che non scopriremo cosa c’è sotto».

Titubo. Mi fa i soliti occhi da cerbiatto ferito, supplicante. Cedo: «E va bene: te lo prometto. Ma Ferrell rimane fuori da questo accordo: ha tentato di uccidere sua moglie Harriet, e ha tentato di uccidere me».

«Affare fatto. Ma niente danni collaterali».

«Affare fatto».

Così gli angeli caduti si preparano alla loro battaglia terrena.
